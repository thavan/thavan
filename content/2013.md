Title: 2013
Date: 2013-12-31 13:27:00
Modifed: 2013-12-31 03:35:26
Category: Personal
Tags: 2013

2013ல் நினைத்ததை எல்லாம் முடிக்கவில்லை எனினும் கொஞ்சம் சுவாரசியம் நிறைந்ததே. வருட ஆரம்பத்திலேயே பைக் களவு போனது. புதுவருட கொண்டாட்டத்தில் இருந்தபோது நடுராத்திரி பனிரெண்டு மணிக்கு 17 வயது மதிக்க தக்க நான்கு சிறுவர்கள் பைக்கை அடித்துக்கொண்டு போய்விட்டார்கள். கிட்டத்தட்ட மூன்று மாதங்கள் போராடி பைக் திரும்ப கிடைத்தது. திருடியதற்கு அவர்கள் கூறிய காரணம் புதுவருட இரவில் நண்பர்களுடன் சுற்றுவதற்கு பைக் வேண்டுமாம். நீங்கல்லாம் ரொம்ப நல்ல வருவீங்கடா என்று வாழ்த்திவிட்டு வந்துவிட்டேன். எனது வாழ்வோடு ஒரு பாகமாக ஒட்டிவிட்ட அந்த பைக் திருடு போனது ரொம்ப வருத்தம் தான். வழக்கு இன்னும் முடியவில்லை.

புத்தகம். நிறைய படிக்கவில்லையானாலும் ஒரு சில புத்தகங்களை படித்து முடித்துவிட்டேன். நீலகண்ட சாஸ்திரி எழுதிய சோழர்கள், வைரமுத்துவின் கள்ளிகாட்டு இதிகாசம், கண்ணதாசனின் அர்த்தமுள்ள இந்துமதம் மற்றும் வனவாசம். கல்கியின் சிவகாமியின் சபதம், ஜெயகாந்தனின் சில நேரங்களில் சில மனிதர்கள். ஆங்கில புத்தகங்களில் அரை குறையாக படித்து முடித்தது Walter Isaacson எழுதிய Steve Jobs ஒன்று மட்டுமே. என்ன தோன்றியதோ தெரியவில்லை, கண்ணதாசன் வாழ்கையை வரலாற்றை கண்ட இடமெல்லாம் தேடி பிடித்து படித்தேன். வனவாசம் தமிழக அரசியலின் வேறுபட்ட ஒரு பரிணாமத்தை காட்டியது.

இரண்டு மூன்று பைக் ட்ரிப். குறிப்பாக, சென்னையில் ஆரம்பித்து பாண்டிச்சேரி, கடலூர், வேளாங்கண்ணி, சிதம்பரம், தஞ்சாவூர், பழனி, பொள்ளாச்சி என கிட்டத்தட்ட 900 கிலோமீட்டர்கள் எனது நண்பனோடு சென்ற பைக் ட்ரிப் மறக்க முடியாதது. ஆனால் போய் வருவதற்குள் நொந்து நூலானது என்னவோ உண்மைதான். இனியொரு முறை வாய்க்குமா தெரியவில்லை. மற்றொருமுறை காரை எடுத்துக்கொண்டு நண்பர்கள் இரண்டு பேருடன் தமிழ்நாட்டில் உள்ள சில முக்கிய கோவில்களான தஞ்சை பெரிய கோவில், சிதம்பரம், கங்கை கொண்ட சோழபுரம், ஸ்ரீரங்கம் என சுற்றி வந்தோம்.

திருமணம். நமக்கெல்லாம் அது தேவையா என்று நினைத்துகொண்டு இருந்தேன். பெண் பார்த்து பிறகு ஏதோதோ காரணங்களால் வேண்டாம் என்று சொல்லி, அதன் பிறகு காதலாகி (ரொம்ப முக்கியம்!) கசிந்துருகி பல கலவரங்களுக்கு இடையில் கல்யாணம் வரை போனது. இன்னார்க்கு இன்னார் என்று எழுதி வைத்தானே தேவன் அன்று. உண்மைதான் போலும்.
